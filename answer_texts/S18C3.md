---
title: Yazılı kurallarımız var ama sadece mali işlerle ve satın alma ile ilgilenenler tarafından biliniyor ve zaman zaman bunların dışına çıkmak durumunda kalıyoruz.
question_id: 18
choice_id: 3
---
Tabii ki mali konularda ve satın alma konusunda tüm organizasyonlara ve kuruluşlara uygun tek tip esaslar ve prosedürlerden bahsetmek imkânsızdır. Organizasyonların, çapı, büyüklüğü, sektörü ve işleyişine göre bu esas ve prosedürler değişip detaylanabilir, ama yazılı ve onaylanmış mali esaslar ve satın alma prosedürleri, o örgütte veya organizasyonda bu işleri yürüten kişilerin değişmesi durumunda veya yetkili mercilerindeki değişikliklerde (yönetim kurulu değişikliği, başkan değişikliği, denetçi üye değişikliği) bile bir kurum hafızası olarak kalacaktır. Bununla birlikte mali esaslar ve satın alma prosedürleri bağışçılar ve fon verenler nezdinde o STÖ’nün güvenilir, şeffaf, hesap verebilir, kurumsal yapıya sahip bir örgüt olarak algılanmasını sağlarken, örgütü finansal destekler, bağışlar ve fonları alabilme konularında avantajlı konuma getirir.

Mali ve satın alma konularında çıkar çatışmalarını önlemek için bu yazılı mali yönetim esaslarında ve satın alma prosedürlerinde STÖ içi görev ve yetki dağılımlarının net bir şekilde tanımlanması ve satın alma konusunda satın alınan hizmet ve maldan faydalanan STÖ içi aktörlerle, satın alma sürecini yürüten aktör(ler)ün farklı aktörler olduğu net bir şekilde belirtilmelidir. Bununla birlikte her ne kadar görev ve yetki dağılımı yapılsa da STÖ’nün tüm ilgili çalışanlarının mali esaslar ve satın alma prosedürleri ile ilgili bilgi sahibi olması sağlanmalı ve bu esas ve prosedürlerin anlatımı için de düzenli bilgilendirme toplantıları da yapılması önerilir. Böylece örgüt içinde bu konudaki bilgi, deneyim ve hassasiyet artırılmış olacaktır.

Bu konuda daha fazla bilgiye aşağıdaki kaynaklardan ulaşabilirsiniz;

- [<u>STÖ’ler için Finans</u>](https://www.stgm.org.tr/sites/default/files/2020-09/stoler-icin-finans-rehberi.pdf). Avrupa Birliği Sivil Düşün Programı. Gülden Alkoçoğlu.

- [<u>STGM-UNFPA Ortak Eğitimleri Finansal Kaynaklar Videosu</u>](https://www.youtube.com/watch?v=AVJMX6VQrC4&list=PLNNUSz3jzVL64sskDhRNadAhwPdVsD14-&index=6)

- [<u>Sivil Toplum Kuruluşlarında Satınalma ve Lojistik</u>](https://satinalmadergisi.com/sivil-toplum-kuruluslarinda-satinalma-ve-lojistik/), Satınalma Dergisi, 31 Ekim 2017

