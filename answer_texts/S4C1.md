---
title: Engelli hakları ve erişilebilirlik konusunda bir yaklaşımımız yok.
question_id: 4
choice_id: 1
---

2006 yılında Birleşmiş Milletler (BM) Genel Kurulu tarafından BM Engelli Hakları Sözleşmesi (UNCRPD) kabul edilmiş ve 30 Mart 2007 tarihinde imzaya açılan sözleşme Türkiye Cumhuriyeti’nin de aralarında bulunduğu 81 ülke tarafından imzalanmıştır. Böylece engelli hakları uluslararası hukukta bağlayıcı bir sözleşmeyle ortaya konulmuştur.

CRPD önemlidir; çünkü engelliliğe ve engellilere dair zihniyet dönüşümünü yansıtmaktadır. Sözleşme, engellilerin haklarına saygı gösterilmesini ve yaşamın her alanına tam olarak katılımlarını kolaylaştırmayı hedefliyor; çünkü CRPD'den önce engellilik bir sağlık, hayırseverlik veya sosyal yardım konusu olarak görülüyordu. Engelli bir kişinin bedeninde ya da davranışında neyin ‘kusurlu’ olduğuna odaklanılıyordu. Bu sözleşme engelliliğin insan çeşitliliğinin bir parçası olduğunu ve engellilerin herkesle aynı haklara sahip olduğunu kabul etmektedir. Bu kabul, engellilerin başkalarıyla eşit koşullarda insan haklarına sahip olduğunu vurguluyor. CRPD, hükümet politikaları ve uygulamalarında engelli haklarının gündeme alınmasına ön ayak olan bir belge olarak anılmaktadır *(Birleşmiş Milletler Engelli Hakları Sözleşmesi (CRPD) Uygulama Kılavuzu. Hazırlayan: Robyn HUNT, Yeni Zelanda, Lord Colin LOW ve Dr. Penny HARTIN’in katkılarıyla. Kılavuz Türkiye Engelliler Konfederasyonu tarafından Türkçe’ye çevrilip düzenlenmiş ve yayınlanmıştır. Ocak 2018, Ankara https://www.engellilerkonfederasyonu.org.tr/bilgi-bankasi/)*.

Engelli bireylerin de ayrımcılığa uğramama, eşitlik, erişilebilirlik, siyasal ve toplumsal yaşama katılım gibi birçok hakkı bulunmaktadır. Bu noktada, toplumda bir dönüşüm yaratmayı hedefleyen her türlü girişimin, (STÖ’nüzün misyonu, vizyonu, aktiviteleri, faaliyetleri, planlar, politikalar, programlar, projeler vb.) engelli bireyleri, engelli bireylerin haklarını ve erişilebilirliği dikkate alarak hesaba katması ve bu konuda anlayış, politikalar ve uygulamalar geliştirmesi gerekmektedir. Bu çevrimiçi testi tamamladıktan sonra ilk yönetim/yürütme kurulu toplantısında bu konuyu gündeme getirebilir ve politika ve uygulamalar için ilk taslak çalışmaları yürütecek bir ekip oluşturabilirsiniz.

Başlangıç için STGM’nin “[<u>STÖ'ler için Engelli Hakları Webinarı, 24 Ocak 2020</u>](https://www.youtube.com/watch?v=aw8Zbl3b580&list=PLNNUSz3jzVL7vWHXlq7KaCZ0TrQxxA3NJ&index=12&t=22s)” videosuna bakabilirsiniz.

Ayrıca STGM STOK Çevrimiçi Öğrenim Platformunda [<u>Herkese Lazım Dersler 103</u>](https://www.stgm.org.tr/sivil-toplum-okulu-stok/)’ü

incelemenizi tavsiye ederiz.

Daha ayrıntılı bilgiler için Türkiye Engelliler Konfederasyonunun [<u>Bilgi Bankası</u>](https://www.engellilerkonfederasyonu.org.tr/bilgi-bankasi/) isimli web sayfasına bakabilirsiniz.

