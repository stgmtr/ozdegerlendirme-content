---
title: Belge yönetimine ilişkin bir düzenimiz yok.
question_id: 22
choice_id: 1
---
Her tipte örgüt, kurum ve kuruluş için kurum hafızasını oluşturmak, o oluşturulan hafızayı paylaşmak ve gelecek dönemlere aktarabilmek önem taşımaktadır. Bununla birlikte diğer kurumlarla ve resmi kuruluşlarla ilişkilerin ve yazışmaların bilgi ve belgelerini rahatça ulaşılabilir konumda ve düzenli bir şekilde saklamak da önem arz eder. İşte tüm bunlar göz önüne alındığında örgütün ihtiyacına uygun, etkin ve sistematik bir yaklaşıma sahip bilgi ve belge yönetiminin önemi ortaya çıkmaktadır. Bilgiyi, belgeye ve materyale dönüştürmek kurum hafızasını oluşturmada ve kurumsal bilginin sürekliliğinin sağlanmasında önemli bir rol oynamaktadır. Kurumsal bilginin sürekliliği, o örgütün sürekliliğinde düzenli gelir akışı, faaliyet sürekliliği, sistematik kaynak geliştirme vb. bileşenler kadar hayati önem taşır. Belge çeşitleri, formlar, örgüt içi ve kurumlar arası yazışmalar, kurum içi prosedürler ve politikalar, yine örgüt içi ve kurumlar arası raporlar, mali tablolar vb. gibi geniş bir yelpazede yer alır. Şunu unutmamak gerekir, biz bilgi ve belgeleri bir sefer üretmiyoruz, ürettiğimiz bilgi ve belgeleri birçok kez kullanıyoruz ve/veya güncelliyoruz.

Bilgi yönetimi “bir örgütün fikrî varlıklarının oluşturulması, düzenlenmesi, erişimi ve kullanımıyla ilgili olan iş birlikçi ve bütünleşik bir yaklaşımdır” olarak tanımlanır *(http://www.km-forum.org/what_is.htm)*. Belge yönetimini ise “belgelerin ve materyallerin (video, animasyon vb.) oluşturulmasında ve düzenlenmesinde, gereken durumlarda kullanılması için depolanması ve korunmasında, erişim kolaylığının sağlanmasında rol alan uygulamalar” olarak tanımlayabiliriz *(https://tr.wikipedia.org/wiki/Belge_y%C3%B6netimi)*.

Bir kurumun belgeleri doğru şekilde kullanabilmesi için kendi ihtiyaçlarını baz alarak adapte edeceği belge yönetimi yaklaşımı birçok avantaj sağlar. Bunlardan bazıları;

- Karar vermede kolaylık,

- Yasal destek ve yasal belge sağlama,

- Yeni belgeler için referans olma,

- Belgelerin kontrolü,

- Kurumsal verimliliği artırma,

- Değerli dosyaları koruma,

- Gereksiz belgelerin tekrar üretimini önleme,

- Kurumun bilgi gereksinimlerini karşılama,

- Kurumun tarihini ve hafızasını koruma (*Kurum ve Kuruluşlarda Belge Üretiminin Denetlenmesi ve Belge Yönetimi. Yazan: Dr. Fahrettin Özdemirci, Türk Kütüphaneciler Derneği, İstanbul Şubesi Yayınları: 20. İstanbul, 1996 - http://fahrettinozdemirci.com.tr/wp-content/uploads/2020/04/Kurum-ve-Kuruluslarda-Belge-U%CC%88retiminin-Denetlenmesi-ve-Belge-Yo%CC%88netimi.pdf).*

Ayrıca belge ve materyaller hesap verebilirliğin önemli anahtarlarından biridir. Bilgilerinizi ve belgelerinizi kurumsal politikalarınız ışığında oluşturacağınız bilgi ve belge yönetimi politikası ve prosedürleri kapsamında hem basılı hem de elektronik olarak saklayıp, ilgililer tarafından ulaşılabilir kılmanızı tavsiye ederiz. Bu politika ve prosedürler oluşturulurken KVKK gibi yasal sorumluluklar ile birlikte örgütsel hiyerarşi, çalışanlar ve ilgili tüm paydaşların (yönetim kurulu üyeleri, gönüllüler, denetleme kurulu üyeleri vb.) örgütsel yetki ve görevleri göz önüne alınarak bilgi ve belgelere erişilebilirlik yetkisi dağılımını da yapmanız gerekir. Örneğin örgütünüzün bir çalışanının bordrosuna ulaşıp görebilecek bireyler: Yönetim Kurulu Başkanı, Denetleme Kurulu Üyeleri, Genel Koordinatör/Sekreter/İdareci, Finans Uzmanı/Muhasebeci ve bordronun sahibi çalışan gibi.

Bilgi ve belge yönetimi için Google Drive, Microsoft OneDrive gibi ücretsiz ve erişilebilir dosya depolama uygulamaları bulunmaktadır. Bunların yanında, iş akışları, otomasyon, doküman onayı gibi daha kurumsal ihtiyaçlara cevap veren uygulamalar da mevcuttur. Bu uygulamalar ücretsiz ve açık kaynaklı (free and open source software, FOSS) olarak sunulmakta olup kurulumu ve yönetimi kullanıcı tarafından sağlanmaktadır. Bu yüzden bu ücretsiz ve açık kaynaklı uygulamalar küçük ekipler tarafından yürütülen örgütler yerine hâlihazırda belli bir ölçekte olan ya da büyüme sürecinde olan örgütlere uygun olabilir. Aşağıdaki uygulamalar, başlıca doküman yönetim sistemleri arasında sıralanabilir:

- [<u>OpenDocMan</u>](https://www.opendocman.com/)

- [<u>Kimios</u>](https://www.kimios.com/)

- [<u>Paperless-ng</u>](https://paperless-ng.readthedocs.io/en/latest/)

Bilgi ve belge yönetimi ile ilgili daha detaylı bilgiler için aşağıdaki kaynaklara bakabilirsiniz;

- [<u>STGM-UNFPA Ortak Eğitimleri, Bilgi Yönetimi Videosu</u>](https://www.youtube.com/watch?v=tlcphin7H3o&list=PLNNUSz3jzVL64sskDhRNadAhwPdVsD14-&index=7)

- [<u>Kurum ve Kuruluşlarda Belge Üretiminin Denetlenmesi ve Belge Yönetimi</u>](http://fahrettinozdemirci.com.tr/wp-content/uploads/2020/04/Kurum-ve-Kuruluslarda-Belge-U%CC%88retiminin-Denetlenmesi-ve-Belge-Yo%CC%88netimi.pdf)). Yazan: Dr. Fahrettin Özdemirci, Türk Kütüphaneciler Derneği, İstanbul Şubesi Yayınları:20. İstanbul, 1996

- [<u>Bürolarda Belge Yönetimi</u>](https://acikders.ankara.edu.tr/pluginfile.php/27061/mod_resource/content/2/2.B%C3%9CROLARDA%20BELGE%20Y%C3%96NET%C4%B0M%C4%B0.pdf), Öğretim Görevlisi Meral Güneş Ergin. Ankara Üniversitesi Açık Ders Malzemeleri

- [<u>Top 14 Free/Open Source Document Management System</u>](https://www.softwaresuggest.com/blog/free-open-source-document-management-system/), Fretty Francis, Software Suggest (İngilizce)

- [<u>KVKK Kişisel Verilerin Korunması Kanunu</u>](https://www.mevzuat.gov.tr/mevzuat?MevzuatNo=6698&MevzuatTur=1&MevzuatTertip=5)

