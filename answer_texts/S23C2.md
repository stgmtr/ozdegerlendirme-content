---
title: Bazı kurumsal hedeflerimizi takip etmeye çalışıyoruz; ancak alanda yarattığımız etkiyi ölçmek konusunda yeterli araçlara sahip değiliz.
question_id: 23
choice_id: 2
---
Örgütlerin faaliyetleri sonucu ortaya çıkan durum veya değişim ile bu faaliyetlerin hedef kitlesi içinde yer alan aktörler üzerindeki etkilerinin, sistematik, düzenli ve sürdürülebilir bir şekilde ölçülmesi için yapılacak olan izleme ve değerlendirme çalışmaları önem taşımaktadır. Bu çalışmalar STÖ’lerin kendi kendilerine etkilerini net bir şekilde ortaya koymalarına ve kamu nezdinde etkinliklerini ve sürdürülebilirliklerini sağlamalarına yardımcıdır.

Peki bu ölçümler, yani izleme ve değerlendirme çalışmaları, kurumsal düzeyde ne fayda sağlamaktadır? Bu noktada izleme ve değerlendirme çalışmalarının STÖ’lere sağlayacağı faydalardan bazılarını şöyle sıralayabiliriz:

- Kurumsal açıdan daha etkin olma,

- Kurumsal hedeflerdeki gelişme alanlarını belirleyebilme,

- Yaratılan etki ve değişim ile ilgili kat edilen mesafenin anlaşılması,

- Örgütün tüm paydaşları nezdinde motivasyonun artması,

- Daha fazla paydaşın harekete geçirilmesi,

- Paydaşlara (fon sağlayıcılar da dahil) ve kamuya tanıtım yapma ve kendini anlatmada kolaylık,

- Şeffaflık ve hesap verebilirlik sağlaması.

İzlemeyi “düzey”lerine göre ve “yaklaşım”larına göre çeşitlendirebiliriz.

Düzeylerine göre izleme:

- Mikro düzey izleme (bir müdahalenin veya bir projenin izlenmesi)

- Makro düzey izleme (bir konu, sektör, faaliyet alanının bütünsel izlenmesi. Örneğin sivil toplum örgütlerinde katılımcılığın izlenmesi, adalet sisteminde bağımsızlığın ve tarafsızlığın izlenmesi gibi.)

Yaklaşımlarına göre izleme:

- Katılım ve savunuculuk amaçlı izleme

- Proje/program geliştirme amaçlı izleme

olarak çeşitlendirilebilir.

İzleme ve değerlendirme, STÖ’lerin misyon ve vizyonlarında belirlediği hedef ve amaçlara en etkin ve anlamlı bir şekilde ulaşabilmek için stratejilerinin, planlarının ve faaliyetlerinin etkinliğini ve uygunluğunu ölçüp detaylı analizini yaptığından ve bu amaçlara ulaşılıp ulaşılmadığını belirlediğinden dolayı hayata geçirilmesi gereken önemli süreçlerden biridir.

İzleme, örgütlere stratejik planlarında yer alan, misyon ve vizyonlarına uygun olarak hayata geçirdikleri faaliyetlerin istenilen şekilde gidip gitmediğini, beklenen değişimi ve etkiyi yaratıp yaratamayacağı ile ilgili verileri sağlar. Bu veriler ışığında yapılan değerlendirmeyle stratejilerde, planlarda ve yöntemlerde sonuç ve etki odaklı düzenlemelerin zamanlı bir şekilde yapılıp hayata geçirilebilmesine, dersler çıkarılmasına, kaynak kullanımında hesap verebilirliğin sağlanmasına, risklerin yönetilmesine ve düzenli olarak örgütün stratejik yöneliminin analiz edilerek iyileştirilmesine (gerekliyse) katkıda bulunur.

İzleme, STÖ’ler tarafından yaratılan veya yaratılmaya çalışılan etki ve faydanın gelişiminin ve ilerlemesinin ölçülmesi, analiz edilmesi ve değerlendirilmesi için sistematik bir şekilde veri toplanması işlemidir.

Değerlendirme ise bu sistematik ve düzenli bir şekilde toplanan verilerin ışığında yaratılan veya yaratılmaya çalışılan etki ve faydanın detaylı analizinin yapılarak ulaşılan sonucun/sonuçların yorumlanması, arzu edilen etkinin yaratılıp yaratılmadığının belirlenmesi ve arzu edilen etkininin ve faydanın yaratılabilmesi için iyileştirme yapılması gereken noktaların saptanmasıdır.

Kurumsal etkiyi ölçüp değerlendirebilmek için izleme ve değerlendirme süreçlerinde dikkat edilmesi gereken hususların bazıları:

- Amaç, stratejik önceliğin ve paydaşların net bir şekilde belirlenmesi,

- İzleme ve değerlendirme için göstergelerin ve doğrulama kaynaklarının ölçülebilir ve gerçekçi bir şekilde oluşturulması,

- Toplanacak ve derlenecek veri ve bilgi türünün belirlenmesi,

- Veri ve bilgilerin nasıl toplanacağına yani toplanma veya derlenme biçimlerine karar verilmesi,

- Veri veya bilgilerin toplanma/derlenme zaman ve zaman aralıklarının saptanması,

- İlişkili, doğru, zamanlı, nitelikli, ölçülebilir veri ve bilgilerin toplanması veya derlenmesi,

- Paydaşların katılımının sağlanmasıdır.

İzleme ve değerlendirmede kullanılabilecek teknik/araçların bazıları:

- Niteliksel araştırma metodları, (mülakatlar, odak grup çalışmaları, gözlem, geri bildirimler vb.)

- Niceliksel araştırma metodları, (anket çalışmaları, ön-test / son-test, kontrol gruplu çalışmalar vb.)

- Masa başı araştırma, (doküman inceleme, literatür tarama, istatistik kaynakları vb.)

- Faaliyet ve çalışmaların çıktılarının takibi ve verileri,

- Fayda maliyet analizi

olarak sıralanabilir.

İzleme ve değerlendirme ile ilgili daha fazla bilgi için aşağıdaki kaynaklara bakabilirsiniz;

- STGM [<u>STOK Çevrimiçi Öğrenme Platformu</u>](https://www.stgm.org.tr/stok-ogrenme-platformu)nda ”[<u>Herkes Plan Sever</u>](https://www.stgm.org.tr/sivil-toplum-okulu-stok/herkes-plan-sever)” Dersleri

- [<u>STGM-UNFPA Ortak Eğitimleri, Ölçme ve İzleme Videosu</u>](https://www.youtube.com/watch?v=cOjeqZ-zm74&list=PLNNUSz3jzVL64sskDhRNadAhwPdVsD14-&index=8)

- [<u>Sosyal Etki Ölçümlemesi: KUSIF 4 Adım Yaklaşımı</u>](https://kusif.ku.edu.tr/wp-content/uploads/2018/02/KUSIF-Sosyal-Etki-Olcumlemesi-Kilavuzu.pdf), Dr. Ayşe Seda Müftügil Yalçın, Duygu Güner. KUSIF Yayınları, 2015

- [<u>Türkiye'de Sivil Toplum Kuruluşlarının Sosyal Etki Ölçümleme Algısı ve Pratiği</u>](https://dergipark.org.tr/tr/download/article-file/225319), Ayşe Mütügil Yalçın, Duygu Güner, Yasemin Kisbu-Sakarya, Elektronik Sosyal Bilimler Dergisi, Yaz-2016, Cilt 15, Sayı:58

- [<u>Proje Döngüsü Yönetimi ve Mantıksal Çerçeve Yaklaşımı</u>](https://www.stgm.org.tr/sites/default/files/2020-09/proje-dongusu-yonetimi-ve-mantiksal-cerceve-yaklasimi.pdf). Hazırlayan: Dr. Faruk Cengiz Tekindağ, STGM, 2015.

- [<u>AB ve Kalkınma Ajanslarına Yönelik Proje Hazırlama ve Bütçeleme Teknikleri</u>](https://stk.bilgi.edu.tr/media/uploads/2020/08/26/PROJE%20YONETIMI%202016.pdf). Hazırlayan: Nurhan Yentürk, Yiğit Aksakoğlu, Alper Akyüz, 2016.

- [<u>Mantıksal Çerçeve Yaklaşımı Webinarı</u>](https://www.youtube.com/watch?v=-uIDB0l9NQ8&list=PLNNUSz3jzVL5i0Uzjn7FqAQN1N5sSlEpH&index=10), STGM (Türkçe)

- [<u>AB PRAG 2016 – Güncellenmiş Mantıksal Çerçeve Matrisi Tablosu İçin Bilgi Notu</u>](https://www.stgm.org.tr/sites/default/files/2020-10/tacso-stgm-logframe-bilgi-notu_210317.pdf). STGM-TACSO.

- [<u>Project Cycle Management Guidelines Volume 1</u>](https://ec.europa.eu/international-partnerships/system/files/methodology-aid-delivery-methods-project-cycle-management-200403_en.pdf)). EC, 2002 (İngilizce Kaynak)

- [<u>Guidelines on Linking, Planning/Programming, Monitoring and Evaluation</u>](http://www.eui-zzh.ba/images/PDF/Upravljanje%20razvojem/Korisne%20publikacije/20160831-dg-near-guidelines-on-linking-planning-progrming-vol-1-v-0-4.pdf), DG NEAR, EC, 2016 (İngilizce Kaynak)

