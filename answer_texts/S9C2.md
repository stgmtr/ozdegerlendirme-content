---
title: Çalışma alanımız dahilinde diğer STÖ'lerle ortaklık kurup iş birliği içinde çalışmak istiyoruz ama nereden ve nasıl ortak bulacağımızı bilmiyoruz.
question_id: 9
choice_id: 2
---
STÖ’ler hedeflediği toplumsal değişime katkıda bulunmak için hem projeler hem de projelerden bağımsız olarak stratejik planları, örgütsel mali güçleri ve öz kaynakları kapsamında çeşitli çalışma ve faaliyetler yürütürler. Mesela, insani yardım alanında çalışan bir örgüt, fon sağlayıcılardan aldığı fonlarla yürüttüğü insani yardım projelerinin yanı sıra, mülteci hakları ile ilgili -projelerden bağımsız- savunuculuk ve farkındalık yaratma faaliyetleri de yürütebilir. Bu bağlamda misyon, vizyon, stratejik hedefleri ve çalışma alanlarıyla uyumlu diğer sivil toplum aktörleriyle ortaklıklar kurarak veya iş birliği içinde çalışarak faaliyetlerinin etkisini artırıp hedefledikleri değişime daha fazla katkı sağlayabilirler. Benzer bir yaklaşımla ulusal veya uluslararası ağlara veya platformlara da üye olabilir ve bu ortaklıklar, iş birlikleri ve üyeliklerle yeni deneyimler ve bilgiler kazanarak örgütsel gelişimlerine de katkıda bulunurlar.

İşbirliğinin -özellikle başarıyla sürdürülebilen iş birliklerinin- örgütlere sağlayacağı faydalardan bazıları;

- faaliyetlerin (örneğin; kadına karşı şiddetin önlenmesi için savunuculuk çalışmaları) veya projelerin etkinliğinin (effectiveness), yani tesir gücünüzün artması,

- var olan kaynakların daha verimli bir şekilde yönetimi ve kullanılması veya yeni kaynakların ve fırsatların yaratılması,

- iş birliği içinde yer alan aktörlerin deneyim, bilgi ve yetkinlik paylaşımı ile kurumsal gelişime katkı,

- karşılıklı öğrenme fırsatlarının artması,

- farklı özellik ve yetkinliklerden dolayı zayıf yönlerin azalması ve güçlü yönlerin artması, ve

- tüm paydaşlar ve kamu nezdinde meşruiyetin güçlenmesi

olarak sıralanabilir.

Örgütünüzle benzer konularda ve çalışma alanlarında faaliyet gösteren diğer örgütleri merak ediyorsanız;

- Türkiye’deki dernekler için, T.C. İçişleri Bakanlığı, [<u>Sivil Toplumla İlişkiler Genel Müdürlüğü veri tabanına</u>](https://www.siviltoplum.gov.tr/illere-ve-faaliyet-alanlarina-gore-dernekler),

- Vakıflar için ise T.C. Kültür ve Turizm Bakanlığı [<u>Vakıflar Genel Müdürlüğü veri tabanına</u>](https://www.vgm.gov.tr/vakif-sorgulama/vakif-sorgulama?Page=1) bakabilirsiniz.

Yine STÖ’lerin benzer konularda örgütlenmiş olan sivil ağlardan haberdar olması için hazırladığımız ve Avrupa ve dünyadan ağlar ve platformları yedi tematik başlıkta derlediğimiz “STGM Ağlar-Platformlar Veri tabanı”nın da yer aldığı STGM web sitesinde Bilgi Merkezi altında "[<u>İşbirliği ve Ortaklık Kurmak İçin Araçlar</u>](https://www.stgm.org.tr/isbirligi-ortaklik-kurmak-icin-araclar-0)" sayfasını inceleyebilirsiniz

Aşağıdaki kaynaklar da konu ile ilgili daha detaylı bilgiler içermektedir;

- [<u>STGM STOK Çevrimiçi Öğrenim Platformu</u>](https://www.stgm.org.tr/stok-ogrenim-platformu)

- [<u>STGM-UNFPA Ortak Eğitimleri - İşbirlikleri ve Ortaklıklar Videosu</u>](https://www.youtube.com/watch?v=vZc6WzitV-g&list=PLNNUSz3jzVL64sskDhRNadAhwPdVsD14-&index=5) 2021

- [<u>Sivil Toplum Aktörleri Arasında İşbirliği: Yerel STÖ, Ağ / Platform / İnisiyatif ve Aktivistler İçin Pratik Bir Rehber</u>](https://www.stgm.org.tr/sites/default/files/2020-09/sivil-toplum-aktorleri-arasinda-isbirligi-yerel-sto-ag-platform-inisiyatif-ve-aktivistler-icin-pratik-bir-rehber.pdf). Yazan: Ayça Bulut Bican, Sivil Düşün AB Programı. Aralık 2019

- [<u>A Practical Guide to Partnership (</u>](https://www.stgm.org.tr/sites/default/files/2020-10/a-practical-guide-to-partnership-balkan-civil-society-development-network-5d6299456a699_0.pdf)Ortaklık İçin Pratik Bir Rehber). Yazar: Floriana Nappini, Balkan Civil Society Development Network and ECAS. Skopje (Üsküp) 2006 (İngilizce)

- [<u>Seti Networking and Relationship Building for CSOs Course Toolkit</u>](https://www.stgm.org.tr/sites/default/files/2020-10/networking-and-relationship-building-for-csos_0_0.pdf) (STÖ'ler için Ağ Kurma ve Ortaklık Geliştirme Kursu Araç Seti). Hazırlayan Indrani Sigamany. INTRAC, 2007 (İngilizce)

