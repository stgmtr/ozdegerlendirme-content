---
title: Şu ana kadar hiçbir STÖ ile ortaklık kurmadık.
question_id: 9
choice_id: 1
---
STÖ’ler misyon, vizyon ve stratejik hedefleri kapsamında toplumsal fayda yaratıp değişime katkı sağlamak için çalışmalarını sürdürürler. İşte bu noktada daha etkin çalışabilmek, yaratılacak toplumsal faydanın etkisini yerel, bölgesel ve uluslararası düzeyde artırarak, daha iyi sonuçlar elde edebilmek için kendi çalışma alanlarındaki diğer STÖ’lerle veya aktörlerle iş birliği içinde olmaları önem kazanmaktadır. Tabi ki mutlak bir iş birliği oluşturmak veya ortaklık kurmak olmazsa olmaz değildir. Mutlak bir iş birliği sağlama veya ortaklık kurma imkânı da olmayabilir. Fakat yine de “bir elin nesi var iki elin sesi var” veya “birlikten kuvvet doğar” gibi atasözlerini de unutmayalım.

Bu açıdan bakıldığında misyon, vizyon ve stratejik hedefleriyle birlikte çalışma alanları açısından kimlerle iş birliği içinde olunabileceğine, kimlerle ortaklık(lar) kurulabileceğine veya hangi ağa veya platforma üye olunacağına ilkesel ve yönetimsel olarak karar verilmelidir. İş birliğinin -özellikle başarıyla sürdürülebilen iş birliklerinin- faydalarından bazıları;

- faaliyetlerin (örneğin kadına karşı şiddetin önlenmesi için savunuculuk çalışmaları) veya projelerin etkinliğinin (effectiveness), yani tesir gücünüzün artması,

- var olan kaynakların daha verimli bir şekilde yönetimi ve kullanılması veya yeni kaynakların ve fırsatların yaratılması,

- iş birliği içinde yer alan aktörlerin deneyim, bilgi ve yetkinlik paylaşımı ile kurumsal gelişime katkı,

- karşılıklı öğrenme fırsatlarının artması,

- farklı özellik ve yetkinliklerden dolayı zayıf yönlerin azalması ve güçlü yönlerin artması,

- tüm paydaşlar ve kamu nezdinde meşruiyetin güçlenmesi

olarak sıralanabilir.

İş birliği örgütlenmeleri farklı özelliklerine, örneğin bir araya geliş amacına veya konusuna, üyelerin temel fonksiyonlarına (savunuculuk, hizmet verme, model oluşturma, sivil izleme, farkındalık geliştirme) ve üyelerin yasal statülerine göre çeşitli kategorilere ayrılabilir.

Bir örgüt çalıştığı tematik alanda yer alan bölgesel, ulusal, uluslararası bir şekilde yapılanmış ağlar/platformlar gibi yapılara üye olarak aynı alanda çalışan diğer üye örgütler ile iş birliği ve ortaklıklar geliştirilebilir.

Ayrıca, fon veren kurum ve kuruluşlar, iş birliğini teşvik etmek amacıyla zaman zaman bazı hibe programlarının başvuru uygunluk koşulları arasında “ortaklık” ve “eş-başvuran” şartlarına zorunlu bir kriter olarak yer vermektedir. Bu noktada proje bazlı iş birlikleri veya ortaklıklar da kurulabilir.

Örgütünüzle benzer konularda ve çalışma alanlarında faaliyet gösteren diğer örgütleri merak ediyorsanız;

- Türkiye’deki dernekler için, T.C. İçişleri Bakanlığı, [<u>Sivil Toplumla İlişkiler Genel Müdürlüğü veri tabanına</u>](https://www.siviltoplum.gov.tr/illere-ve-faaliyet-alanlarina-gore-dernekler),

- Vakıflar için ise T.C. Kültür ve Turizm Bakanlığı [<u>Vakıflar Genel Müdürlüğü veri tabanına</u>](https://www.vgm.gov.tr/vakif-sorgulama/vakif-sorgulama?Page=1) bakabilirsiniz.

Yine STÖ’lerin benzer konularda örgütlenmiş olan sivil ağlardan haberdar olması için hazırladığımız ve Avrupa ve dünyadan ağlar ve platformları yedi tematik başlıkta derlediğimiz “STGM Ağlar-Platformlar Veri tabanı”nın da yer aldığı STGM web sitesinde Bilgi Merkezi altında "[<u>İşbirliği ve Ortaklık Kurmak İçin Araçlar</u>](https://www.stgm.org.tr/isbirligi-ortaklik-kurmak-icin-araclar-0)" sayfasını inceleyebilirsiniz

Aşağıdaki kaynaklar da konu ile ilgili daha detaylı bilgiler içermektedir;

- [<u>STGM STOK Çevrimiçi Öğrenim Platformu</u>](https://www.stgm.org.tr/stok-ogrenim-platformu)

- [<u>STGM-UNFPA Ortak Eğitimleri - İşbirlikleri ve Ortaklıklar Videosu</u>](https://www.youtube.com/watch?v=vZc6WzitV-g&list=PLNNUSz3jzVL64sskDhRNadAhwPdVsD14-&index=5) 2021

- [<u>Sivil Toplum Aktörleri Arasında İşbirliği: Yerel STÖ, Ağ / Platform / İnisiyatif ve Aktivistler İçin Pratik Bir Rehber</u>](https://www.stgm.org.tr/sites/default/files/2020-09/sivil-toplum-aktorleri-arasinda-isbirligi-yerel-sto-ag-platform-inisiyatif-ve-aktivistler-icin-pratik-bir-rehber.pdf). Yazan: Ayça Bulut Bican, Sivil Düşün AB Programı. Aralık 2019

- [<u>A Practical Guide to Partnership (</u>](https://www.stgm.org.tr/sites/default/files/2020-10/a-practical-guide-to-partnership-balkan-civil-society-development-network-5d6299456a699_0.pdf)Ortaklık İçin Pratik Bir Rehber). Yazar: Floriana Nappini, Balkan Civil Society Development Network and ECAS. Skopje (Üsküp) 2006 (İngilizce)

- [<u>Seti Networking and Relationship Building for CSOs Course Toolkit</u>](https://www.stgm.org.tr/sites/default/files/2020-10/networking-and-relationship-building-for-csos_0_0.pdf) (STÖ'ler için Ağ Kurma ve Ortaklık Geliştirme Kursu Araç). Hazırlayan Indrani Sigamany. INTRAC, 2007 (İngilizce)

