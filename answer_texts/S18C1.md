---
title: Mali yönetim ve satın alma konusunda politika ve yöntemlerimiz bulunmuyor, satın alma ve tedarikçi seçimi gibi uygulamaları münferit olarak uyguluyoruz.
question_id: 18 
choice_id: 1
---
Bir STÖ, hem kamu hem de kendi hedef kitlesi, hak sahipleri, üyeleri, gönüllüleri, çalışanları nezdinde şeffaf ve hesap verebilir olmalıdır. STÖ’lerde şeffaflığı üç seviyede anlamak mümkündür: Kurumsal şeffaflık, faaliyet şeffaflığı ve finansal şeffaflık. Şeffaflık bir STÖ’nün çalışan ve gönüllüleri, hedef kitlesi, paydaşları ve kamu nezdinde güven ve meşruiyetinin sağlanması için gerekli bir şart olurken bağışçılar ve fon verenler nezdinde de güvenli bir kurum olarak değerlendirilmesine imkân vermektedir. Bu anlamda şeffaflık, bir örgütün katılımcı, hesap verebilir ve sürdürülebilir olması için bir ön koşuldur. Diğer taraftan hesap verebilirlik kavramı içinde bir STÖ’nün karar ve uygulamalarının gerekçelendirilebilir olması, STÖ’nün yürütücü ve idareci ekibi, gönüllü ve çalışanlarının eylem ve söylemlerinden sorumlu olması anlamına da gelmektedir. Bu gerekliliğin yerine getirilmesi için örgütün karar alma süreçlerinin, idari ve mali işlemlerinin bütün paydaşlarca anlaşılır bir biçimde kayıt altına alınması gerekir.

İşte bu noktada bir örgüte; yazılı, yönetim kurulu tarafından onaylanmış ve tüm üyeler, çalışanlar ve gönüllüler tarafından bilinen ve takip edilen yazılı mali yönetim esasları ve satın alma prosedürlerine sahip olması tavsiye edilir. Bu yazılı ve uygulamaya dökülen esas ve prosedürler, STÖ’nün mali uygulamaları ile birlikte, satın alınacak ürün ve hizmetlerin fiyat ve kalite yönünden en idealinin temin edilmesinde şeffaflığı sağlayarak herhangi bir çıkar çatışmasını önlemeye özen gösteren işlemlerin ve sorumlulukların tanımlanmasıdır. Mali ve satın alma konularında çıkar çatışmalarını önlemek için bu yazılı mali yönetim esaslarında ve satın alma prosedürlerinde, STÖ içi görev ve yetki dağılımlarının net bir şekilde tanımlanması ve satın alma konusunda satın alınan hizmet ve maldan faydalanan STÖ içi aktörlerle, satın alma sürecini yürüten aktörlerin ayrımı net bir şekilde yapılması tavsiye edilir. Yine aynı şekilde mali prosedürleri uygulayan STÖ içi aktörlerle, mali denetlemeyi yapan STÖ içi aktörlerin ayrımının da netleştirilmesi önemlidir. Bununla birlikte her ne kadar görev ve yetki dağılımı yapılsa da STÖ’nün tüm ilgili çalışanlarının mali esaslar ve satın alma prosedürleri ile ilgili bilgi sahibi olmasının sağlanması ve bu esas ve prosedürlerin anlatımı için de düzenli bilgilendirme toplantıları yapılması önerilir.

Kayıt altına alınmış ve uygulamaya konulmuş mali esaslar ve satın alma prosedürleri yukarıda da belirtildiği gibi bağışçılar ve fon verenler nezdinde o STÖ’nün güvenilir, şeffaf, hesap verebilir, kurumsal yapıya sahip bir örgüt olarak algılanmasını sağlarken örgütü finansal destekler, bağışlar ve fonları alabilme konusunda avantajlı konuma getirir.

Bu esasların ve prosedürlerin genel olarak aşağıdaki başlıkları kapsaması tavsiye edilir:

- Mali yönetim ve satın alma işlemleri için görev ve yetki dağılımı: Finans, satın alma, denetim görevleri…

- Satın alma için ayrım gözetmeme: Ürünlere, hizmetlere, tedarikçilere veya hizmet sunucularına milliyetleri bakımından ayrım yapılmaması,

- Satın alma için adil rekabet: Eşit bilgi ve fırsat sağlanması,

- Satın alma için anlaşılabilir şartnamelerin oluşturulması,

- Satın alma için objektif kriterler kullanılması,

- Satın alma için kayıt tutulması,

- Satın alma için ihale çeşitleri ve kuralları,

- Mali rapor dönemleri,

- Mali dosyalama ve kuralları,

- Mali tablo şablonları vb.

Bu konuda daha fazla bilgiye aşağıdaki kaynaklardan ulaşabilirsiniz;

- [<u>STÖ’ler için Finans</u>](https://www.stgm.org.tr/sites/default/files/2020-09/stoler-icin-finans-rehberi.pdf). Avrupa Birliği Sivil Düşün Programı. Gülden Alkoçoğlu.

- [<u>STGM-UNFPA Ortak Eğitimleri Finansal Kaynaklar Videosu</u>](https://www.youtube.com/watch?v=AVJMX6VQrC4&list=PLNNUSz3jzVL64sskDhRNadAhwPdVsD14-&index=6)

- [<u>Sivil Toplum Kuruluşlarında Satınalma ve Lojistik</u>](https://satinalmadergisi.com/sivil-toplum-kuruluslarinda-satinalma-ve-lojistik/), Satınalma Dergisi, 31 Ekim 2017

