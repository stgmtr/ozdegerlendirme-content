---
title: Ölçmüyoruz, çünkü ihtiyaç hissetmiyoruz.
question_id: 23
choice_id: 1
---
Dünyada STÖ’lere yöneltilen eleştirilerden bazıları arasında; kuruluşların yeteri kadar şeffaf, kurumsal, etkin, sürdürülebilir olmaması ve bunların sonucunda etkilerinin küçük ve dağınık olması sayılabilir. Örgütlerin faaliyetleri sonucu ortaya çıkan durum veya değişim ile bu faaliyetlerin hedef kitlesi içinde yer alan aktörler üzerindeki etkilerinin, sistematik, düzenli ve sürdürülebilir bir şekilde ölçülmesi için yapılacak olan izleme ve değerlendirme çalışmaları önem taşımaktadır. Bu çalışmalar STÖ’lerin kendi kendilerine etkilerini net bir şekilde ortaya koymalarına ve kamu nezdinde etkinliklerini ve sürdürülebilirliklerini sağlamalarına yardımcı olacaktır. Ayrıca izleme ve değerlendirme sürecinin planlaması, tüm etkiler ve etmenler göz önünde bulundurularak yapılmalıdır; çünkü STÖ’lerin bazı çalışmaları ve faaliyetlerinin sonuçları ve etkileri, kısa ve orta vadede kendini gösterirken bazıları ise uzun vadede ortaya çıkabilir. Hatta bazı etkiler, faaliyet ve çalışmaların hedef kitlesi içinde direkt yer almayan aktörler üzerine özellikle orta ve uzun vadede etki yapabilmekte ve bu STÖ’lerin kurumsal hedefleri ile ilgili olmaktadır.

Peki bu ölçümler, yani izleme ve değerlendirme çalışmaları, kurumsal düzeyde ne fayda sağlamaktadır? Bu noktada izleme ve değerlendirme çalışmalarının STÖ’lere sağlayacağı faydalardan bazılarını şöyle sıralayabiliriz:

- Kurumsal açıdan daha etkin olma,

- Kurumsal hedeflerdeki gelişme alanlarını belirleyebilme,

- Yaratılan etki ve değişim ile ilgili kat edilen mesafenin anlaşılması,

- Örgütün tüm paydaşları nezdinde motivasyonun artması,

- Daha fazla paydaşın harekete geçirilmesi,

- Paydaşlara (fon sağlayıcılar da dahil) ve kamuya tanıtım yapma ve kendini anlatmada kolaylık,

- Şeffaflık ve hesap verebilirlik sağlaması.

Tüm bunlar göz önüne alındığında sistematik, düzenli ve sürdürülebilir kurumsal izleme ve değerlendirme sistemlerinin oluşturulması STÖ’lere;

- Yarattıkları değişimi kamu nezdinde gösterme,

- Medyada yer alma,

- Daha fazla destek (ayni, nakdi, üye, gönüllü vb.) bulma,

- Etkiyi artırmak için yeni yöntemler geliştirme veya var olan yöntemleri revize etme imkânları sağlar.

İzleme, bir STÖ tarafından yaratılan veya yaratılmaya çalışılan, sosyal etki ve faydanın gelişiminin ve ilerlemesinin ölçülmesi, analiz edilmesi ve değerlendirilmesi için sistematik bir şekilde veri toplama işlemidir. Değerlendirme ise bu sistematik ve düzenli bir şekilde toplanan verilerin ışığında yaratılan veya yaratılmaya çalışılan sosyal etki ve faydanın detaylı analizinin yapılarak ulaşılan sonucun/sonuçların yorumlanması, arzu edilen etkinin yaratılıp yaratılmadığının belirlenmesi ve arzu edilen etkinin ve faydanın yaratılabilmesi için iyileştirme yapılması gereken noktaların saptanmasıdır.

İzleme ve değerlendirme, elde edilen veriler ve bilgiler ışığında stratejilerde ve planlarda sonuç ve etki odaklı düzenlemelerin ve karar almanın zamanlı bir şekilde yapılıp hayata geçirilebilmesine, dersler çıkarılmasına, kaynak kullanımında hesap verebilirliğin sağlanmasına, risklerin yönetilmesine ve düzenli olarak örgütün stratejik yöneliminin analiz edilebilmesine katkı sağlar.

İzleme ve değerlendirme, STÖ’lerin misyon ve vizyonlarında belirlediği amaçlara en etkin ve anlamlı bir şekilde ulaşabilmek için stratejilerinin, planlarının ve faaliyetlerinin etkinliğini ve uygunluğunu ölçüp detaylı analizini yaptığından ve bu amaçlara ulaşılıp ulaşılmadığını belirlediğinden dolayı hayata geçirilmesi gereken önemli süreçlerden biridir.

Kurumsal etkiyi ölçüp değerlendirebilmek için izleme ve değerlendirme süreçlerinde dikkat edilmesi gereken hususların bazıları:

- Amaç, stratejik önceliğin ve paydaşların net bir şekilde belirlenmesi,

- İzleme ve değerlendirme için göstergelerin ve doğrulama kaynaklarının ölçülebilir ve gerçekçi bir şekilde oluşturulması,

- Toplanacak ve derlenecek veri ve bilgi türünün belirlenmesi,

- Veri ve bilgilerin nasıl toplanacağına yani toplanma veya derlenme biçimlerine karar verilmesi,

- Veri veya bilgilerin toplanma/derlenme zaman ve zaman aralıklarının saptanması,

- İlişkili, doğru, zamanlı, nitelikli, ölçülebilir veri ve bilgilerin toplanması veya derlenmesi,

- Paydaşların katılımının sağlanmasıdır.

Başlangıç olarak, izleme ve değerlendirme ile ilgili aşağıdaki kaynağa bakabilirsiniz:

- STGM [<u>STOK Çevrimiçi Öğrenme Platformu</u>](https://www.stgm.org.tr/stok-ogrenme-platformu)nda ”[<u>Herkes Plan Sever</u>](https://www.stgm.org.tr/sivil-toplum-okulu-stok/herkes-plan-sever)” Dersleri

- [<u>STGM-UNFPA Ortak Eğitimleri, Ölçme ve İzleme Videosu</u>](https://www.youtube.com/watch?v=cOjeqZ-zm74&list=PLNNUSz3jzVL64sskDhRNadAhwPdVsD14-&index=8)

- [<u>Sosyal Etki Ölçümlemesi: KUSIF 4 Adım Yaklaşımı</u>](https://kusif.ku.edu.tr/wp-content/uploads/2018/02/KUSIF-Sosyal-Etki-Olcumlemesi-Kilavuzu.pdf), Dr. Ayşe Seda Müftügil Yalçın, Duygu Güner. KUSIF Yayınları, 2015

- [<u>Türkiye'de Sivil Toplum Kuruluşlarının Sosyal Etki Ölçümleme Algısı ve Pratiği</u>](https://dergipark.org.tr/tr/download/article-file/225319), Ayşe Mütügil Yalçın, Duygu Güner, Yasemin Kisbu-Sakarya, Elektronik Sosyal Bilimler Dergisi, Yaz-2016, Cilt 15, Sayı:58

- [<u>Proje Döngüsü Yönetimi ve Mantıksal Çerçeve Yaklaşımı</u>](https://www.stgm.org.tr/sites/default/files/2020-09/proje-dongusu-yonetimi-ve-mantiksal-cerceve-yaklasimi.pdf). Hazırlayan: Dr. Faruk Cengiz Tekindağ, STGM, 2015.

- [<u>AB ve Kalkınma Ajanslarına Yönelik Proje Hazırlama ve Bütçeleme Teknikleri</u>](https://stk.bilgi.edu.tr/media/uploads/2020/08/26/PROJE%20YONETIMI%202016.pdf). Hazırlayan: Nurhan Yentürk, Yiğit Aksakoğlu, Alper Akyüz, 2016.

- [<u>Mantıksal Çerçeve Yaklaşımı Webinarı</u>](https://www.youtube.com/watch?v=-uIDB0l9NQ8&list=PLNNUSz3jzVL5i0Uzjn7FqAQN1N5sSlEpH&index=10), STGM (Türkçe)

- [<u>AB PRAG 2016 – Güncellenmiş Mantıksal Çerçeve Matrisi Tablosu İçin Bilgi Notu</u>](https://www.stgm.org.tr/sites/default/files/2020-10/tacso-stgm-logframe-bilgi-notu_210317.pdf). STGM-TACSO.

- [<u>Project Cycle Management Guidelines Volume 1</u>](https://ec.europa.eu/international-partnerships/system/files/methodology-aid-delivery-methods-project-cycle-management-200403_en.pdf)). EC, 2002 (İngilizce Kaynak)

- [<u>Guidelines on Linking, Planning/Programming, Monitoring and Evaluation</u>](http://www.eui-zzh.ba/images/PDF/Upravljanje%20razvojem/Korisne%20publikacije/20160831-dg-near-guidelines-on-linking-planning-progrming-vol-1-v-0-4.pdf), DG NEAR, EC, 2016 (İngilizce Kaynak)

