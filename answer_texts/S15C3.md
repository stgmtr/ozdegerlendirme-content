---
title: Web sitemiz kısmen işlevsel, STÖ'müzün tüm çalışmalarını içermese de olabildiğince bilgi sunuyor. Nadiren güncelleme yapıyoruz.
question_id: 15
choice_id: 3
---
Web sitenizin kısmen işlevsel olduğunu düşünüyorsanız, işlevsel olmayan bölümlerinin hedef kitleniz veya internet kullanıcıları tarafından rahat ulaşılabilir sayfalar olmadığını da düşünebilirsiniz. Yani teknik terminoloji kullanırsak o bölümler veya sitenizin tamamı “ziyaretçi/kullanıcı dostu” yapısında olmayabilir. Bir kullanıcı veya ziyaretçi açısından önemli olan, aradığı bilgiye veya içeriğe web sitenizde mümkün olan en kısa sürede ve rahatlıkla ulaşabilmesidir. Mesela web sitenizdeki menü tuşunu kullanarak istediği bölüme rahatça gidebilmesi ve o bölümdeki bilgiye mümkün olduğu kadar az “tık’’la ulaşabilmesi gibi. Fakat aranan içeriğe, web sitenizde uzun sürede erişim sağlanabiliyorsa web sitenizin tamamının veya sitenizin belli bölümlerinin işlevselliğinde bazı sıkıntılar olduğu söylenebilir.

Bu noktayı aşabilmek için web sitenizin hem istatistiksel analizlerini hem teknik analizlerini hem de içerik açısından analizlerini, örgüt stratejiniz ışığında ilgili olabilecek kişilerle (teknik çalışan, içerik üretenler, iletişim uzmanı, web sitenizi geliştiren kişi/firma, idareci -eğer ihtiyaç varsa- vb.) bir araya gelerek yapmanız gerekir. Hem teknik hem de içerik planlaması açısından yeni bir rol haritası üzerine çalışmanızı da tavsiye ederiz. Ayrıca siteniz çok fazla içerik kapsıyorsa, mutlaka iyi işleyen bir site içi bir arama motoru da olmalıdır.

Sık yaşanan durumlardan biri, örgütün web sitesi yapıldıktan sonra içeriğinin düzenli bir şekilde güncellenmemesidir. Örgütünüzün stratejik yaklaşımını yansıtacak bir şekilde düzenli ve sistematik olarak web sitenizi güncellemezseniz, maalesef web siteniz atıl kalır. Web sitenizi güncellemenin temeli siteye içerik sağlamaktır. Bu bağlamda mutlaka bir içerik planına veya içerik güncelleme planına ihtiyaç vardır. Bir plan dahilinde örgütünüzle ve faaliyet alanınızla ilgili gelişmeleri -haftalık, haftada 2 defa vb. gibi dönemlerde- web sitenizde paylaşmanız önemlidir. Örneğin; biz STGM olarak ulusal ve uluslararası fon duyurularını web sitemizin açılış sayfasında “Açık Çağrılar” başlığı altında her hafta (tabii ki fon duyurularının haftalık mevcudiyetine bağlı olarak) düzenli bir şekilde güncelliyoruz. Yine aynı bölümde kapanış tarihine göre var olan duyuruları, kapanış tarihi geçince düzenli bir şekilde sayfanın ilgili bölümünden çıkartıyoruz. Web sitenizi güncel tutmanız açısından diğer bir önemli nokta ise web sitenize eklenecek veya çıkarılacak içeriklerin işlemlerini yapan çalışanın (veya bizzat sizin) teknik bilgiye ihtiyacı olmayacağı bir şekilde bu içerik güncellemesini yapabilmesidir. Bu sizin hem bir bilişim uzmanına veya web sitesini geliştirene bağlılığınızı ortadan kaldırırken hem de zamandan tasarruf sağlayarak içerik güncellemelerinizi örgüt içinde daha hızlı yapmanızı sağlar. Ayrıca eski veya düzenli güncellenmeyen bir web sitesi görüntüsü vermemek için de içerik strateji ve planlarınızı, örgütünüzün sosyal medya hesaplarıyla uyumlu veya sosyal medya odaklı yapmak da bir alternatif olabilir. Bunu da düşünebilirsiniz.

Daha fazla bilgiye aşağıdaki kaynaklardan ulaşabilirsiniz;

- STGM STOK Çevrimiçi Öğrenim Platformu "[<u>Herkes Dijital Sever</u>](https://www.stgm.org.tr/sivil-toplum-okulu-stok/herkes-dijital-sever)" Dersleri

- [<u>Web ve Sosyal Medya Yönetimi</u>](https://www.stgm.org.tr/sites/default/files/2020-09/web-ve-sosyal-medya-yonetimi-rehberi.pdf), Yazar: Emrah Güler ve Özgür Fırat Yumuşak, Sivil Düşün AB Programı, Aralık 2019.

