---
title: Sadece her yıl beyanname hazırlarken mali rapor hazırlıyoruz.
question_id: 19
choice_id: 1
---
Mali raporlama en basit anlamıyla örgütünüzün mali fotoğrafını çekmek demektir. İleriye dönük; yani kısa, orta ve uzun vadeli planlama yapabilmek adına mali raporlar hazırlamak ve bunlardan faydalanmak çok önemlidir. Düzenli ve doğru bir şekilde uygulanan mali raporlama sistemleri, yönetsel kararların isabetliliğini de artırır. Mali raporlama her kuruluş açısından şeffaflık ve gerçekleştirdiği faaliyetler için hesap verebilirlik sağlayacağından, STÖ’ler için de son derece önemlidir; çünkü STÖ’lerin, yasal zorunlulukların dışında faaliyetleri ve mali durumları hakkında üyelerini, paydaşlarını, hedef kitlesini ve kamuoyunu bilgilendirmeleri önemlidir. Bu, STÖ’lerin doğası gereği yapacağı, gönüllük esasına dayalı hesap verebilirlik ve şeffaflıktır. Şeffaflık ve hesap verebilirlik bir STÖ’nün; çalışanları, gönüllüleri, hedef kitlesi, paydaşları nezdinde güven ve meşruiyetinin sağlanması için gerekli bir şart olurken bağışçılar ve fon verenler nezdinde de güvenli bir kurum olarak değerlendirilmesine imkân vermektedir. Bu anlamda şeffaflık ve hesap verebilirlik bir örgütün katılımcı ve sürdürülebilir olması için ön koşuldur. Bunları sağlamak için kullanılan araçlardan biri de yasal zorunluluklar yani beyannameler dışındaki mali raporlamadır.

Düzenli mali raporlar, diğer düzenli raporlarla (faaliyet raporları, proje raporları vb.) birlikte örgütünüzün mali açıdan güncel durumu ortaya koyarken kısa, orta ve uzun vadede örgütünüzün ilerlemesi ile ilgili tahminlerde bulunmanızı da sağlar ve değerlendirmeleriniz ışığında hangi adımları atmanız gerektiği ile ilgili sizlere bilgi de verir. Bu sayede gelecek için daha doğru ve isabetli planlama yapma imkânı elde edersiniz. Bu planlama STÖ'nüzün kaynak geliştirme stratejilerini, planlarını, yöntemlerini ve faaliyetlerini de besler ve destekler.

Yasal zorunluluk olan yıllık beyannamelerin dışında, örgütünüzün yapısı, büyüklüğü ve ihtiyacınıza göre aylık, üç aylık, altı aylık, yıllık ve hatta düzenli gelir akışınız varsa, 1-3 yıllık mali raporlama düzenlerine geçmenizi tavsiye ederiz.

Mali Yönetim ve raporlamalar ile ilgili daha fazla bilgiye aşağıdaki kaynaklardan ulaşabilirsiniz;

- STGM [<u>STOK Çevrimiçi Öğrenim Platformu</u>](https://www.stgm.org.tr/stok-ogrenme-platformu) "[<u>Herkes Plan Sever</u>](https://www.stgm.org.tr/sivil-toplum-okulu-stok/herkes-plan-sever)" dersleri,

- [<u>STÖ’ler için Finans</u>](https://www.stgm.org.tr/sites/default/files/2020-09/stoler-icin-finans-rehberi.pdf). Avrupa Birliği Sivil Düşün Programı. Gülden Alkoçoğlu

- 

- [<u>STGM-UNFPA Ortak Eğitimleri: Finansal Kaynaklar Videosu</u>](https://www.youtube.com/watch?v=AVJMX6VQrC4&list=PLNNUSz3jzVL64sskDhRNadAhwPdVsD14-&index=6).

