---
title: Deneyime dayalı uygulamalarımız var ve onlara dayanarak mali yönetim ve satın alma işlemlerini yapıyoruz.
question_id: 18
choice_id: 2
---
Tabii ki mali konularda ve satın alma konusunda tüm organizasyonlara ve kuruluşlara uygun tek tip esaslar ve prosedürlerden bahsetmek imkânsızdır. Organizasyonların çapı, büyüklüğü, sektörü ve işleyişine göre bu esas ve prosedürler değişip detaylanabilir, ama her tip organizasyon veya kuruluş için bu konuda altı çizilebilecek ortak bir nokta ise bu esasların ve prosedürlerin yazılı ve kuruluşun veya organizasyonun en yetkili organları tarafından onaylanmış olması gerektiğidir.

Bu yazılı ve onaylanmış mali esaslar ve satın alma prosedürleri, o örgütte veya organizasyonda bu işleri yürüten kişilerin değişmesi durumunda veya yetkili mercilerindeki değişikliklerde (yönetim kurulu değişikliği, başkan değişikliği, denetçi üye değişikliği) bile bir kurum hafızası olarak kalacaktır. Aynı zamanda bu yazılı esas ve prosedürler, örgütün; hem kamu hem de kendi hedef kitlesi, hak sahipleri, üyeleri, gönüllüleri, çalışanları ve tüm paydaşları nezdinde şeffaf ve hesap verebilir bir örgüt olmasını sağlayacaktır. Yazılı olmayan ve en yüksek merci tarafından onaylanmamış esas ve prosedürler, her ne kadar uygulamada var olsa da örgütün tüm paydaşları, bağışçılar, fon sağlayıcıları ve kamu önünde yazılı esas ve prosedürlerin etkisini yaratmamaktadır.

Yazılı ve uygulanan mali esaslar ve satın alma prosedürleri yukarıda da belirtildiği gibi bağışçılar ve fon verenler nezdinde o STÖ’nün güvenilir, şeffaf, hesap verebilir, kurumsal yapıya sahip bir örgüt olarak algılanmasını sağlarken, örgütü finansal destekler, bağışlar ve fonları alabilme konusundan avantajlı konuma getirir.

Bu esasların ve prosedürlerin genel olarak aşağıdaki başlıkları kapsaması tavsiye edilir:

- Mali yönetim ve satın alma işlemleri için görev ve yetki dağılımı: Finans, satın alma, denetim görevleri…

- Satın alma için ayrım gözetmeme: Ürünlere, hizmetlere, tedarikçilere veya hizmet sunucularına milliyetleri bakımından ayrım yapılmaması,

- Satın alma için adil rekabet: Eşit bilgi ve fırsat sağlanması,

- Satın alma için anlaşılabilir şartnamelerin oluşturulması,

- Satın alma için objektif kriterler kullanılması,

- Satın alma için kayıt tutulması,

- Satın alma için ihale çeşitleri ve kuralları,

- Mali rapor dönemleri,

- Mali dosyalama ve kuralları,

- Mali tablo şablonları vb.

Mali ve satın alma konularında çıkar çatışmalarını önlemek için bu yazılı mali yönetim esaslarında ve satın alma prosedürlerinde, STÖ içi görev ve yetki dağılımlarının net bir şekilde tanımlanması önemlidir. Satın alma konusunda satın alınan hizmet ve maldan faydalanan STÖ içi aktörlerle, satın alma sürecini yürüten aktörlerin farklı aktörler olduğu net bir şekilde belirtilmelidir. Bununla birlikte her ne kadar görev ve yetki dağılımı yapılsa da STÖ’nün tüm ilgili çalışanlarının mali esaslar ve satın alma prosedürleri ile ilgili bilgi sahibi olması sağlanmalı ve bu esas ve prosedürlerin anlatımı için de düzenli bilgilendirme toplantıları yapılması önerilir.

Bu konuda daha fazla bilgiye aşağıdaki kaynaklardan ulaşabilirsiniz;

- [<u>STÖ’ler için Finans</u>](https://www.stgm.org.tr/sites/default/files/2020-09/stoler-icin-finans-rehberi.pdf). Avrupa Birliği Sivil Düşün Programı. Gülden Alkoçoğlu.

- [<u>STGM-UNFPA Ortak Eğitimleri Finansal Kaynaklar Videosu</u>](https://www.youtube.com/watch?v=AVJMX6VQrC4&list=PLNNUSz3jzVL64sskDhRNadAhwPdVsD14-&index=6)

- [<u>Sivil Toplum Kuruluşlarında Satınalma ve Lojistik</u>](https://satinalmadergisi.com/sivil-toplum-kuruluslarinda-satinalma-ve-lojistik/), Satınalma Dergisi, 31 Ekim 2017

