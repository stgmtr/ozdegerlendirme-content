---
title: Karar alma süreçlerine katılım bazı çalışmalar ve paydaşlarla sınırlı kalıyor. Örneğin bazı üyeler karar alma süreçlerine katılabiliyor ama tüm üyeler, gönüllüler ve-veya çalışanlar katılamıyor.
question_id: 7
choice_id: 3
---
Bir STÖ’nün; tüm paydaşları ve faydalanıcılarına karşı açık ve erişilebilir olma, bilgilendirme, danışma ve dahil etme mekanizmaları olması gerekir. STÖ’ler, katılımcılıklarını artırdıkları ölçüde şeffaf, hesap verebilir ve güvenilir olurlar. Aynı zamanda sivil toplum örgütlerinde “iyi yönetişim”, katılımcılık, fayda yaratma, şeffaflık, hesap verebilirlik ve sürdürülebilirlik gibi temel prensiplerin hayata geçirilebildiği bir örgüt iklimi yaratmak olarak da düşünülmelidir. Bu da ancak karar alma mekanizmalarının ve süreçlerinin iyi tanımlandığı bir yapıda mümkün olur.

STÖ’lere, hangi kararların nerede, nasıl, ne zaman, kimlerle alınacağı, nasıl duyurulacağı, uygulanacağı, izleneceği gibi temel kavramları kapsayan yazılı politikalarının olması tavsiye edilir. Bunların tanımlı olmadığı bir yapıda özellikle katılımcılık ile birlikte, şeffaflık ve hesap verebilirlik ilkelerinin gerçekleşmesi kolay değildir. Ayrıca bu politikaların, değişen şartlar, gündem ve iç ve dış etkenler ışığında güncellenmesi ve gözden geçirilmesi de önem arz etmektedir. İlgili tüm paydaşların katılımıyla zenginleşen bir karar, yanlış karar alma riskinin en aza indirgendiği ve paydaşlarca tüm görüşlerin paylaşıldığı bir yaklaşım olur. Bu yaklaşım paydaşların parçası oldukları kararları uygulamak yönünde hevesli olmalarını da sağlayacaktır.

Evet, yönetim kurulu ve idareci/yürütücü ekip, çalışmaların planlanmasından, uygulanmasından, değerlendirilmesinden sorumludur. Ancak sivil toplum örgütleri katılımcılığı artırmak ve farklı bakış açılarını katmak için yönetim kuruluna ek olarak birim, komisyon, danışma kurulu gibi mekanizmalar oluşturabilir. İyi yönetişim kapsamında bu yapıların rollerinin, birbiri ile ilişkisinin ve karar süreçlerindeki yerinin yazılı olarak tanımlanmasını tavsiye ederiz.

STÖ’lerin gerçek potansiyellerini açığa çıkarabilmeleri, karar süreçlerine kimlerin ne kadar ve nasıl dahil olduğuna bağlıdır. İyi yönetişimin hâkim olduğu bir sivil toplum örgütünde yürütücü ekibin temel sorumluluklarından biri yürütücü ekip olarak ortak akılla karar almak kadar, üyelerin, gönüllülerin, hedef kitlenin, ilgili uzmanların ve varsa çalışanların karar alma süreçlerine gerekli olan noktalarda dahil olmasını sağlamak ve bunun için mekanizma, yöntem ve araçlar oluşturmaktır. Burada hangi alanlardaki kararlara, kimlerin hangi yapıda, hangi mekanizmalarla ve nasıl katılacağı ile ilgili politikaların yazılı olarak belirlenmesi, bu politikaların yönetim kurulu ve genel kurul tarafından onaylanması, özümsenmesi ve bu politikalarla ilgili olan tüm paydaşların bilgilendirilmesi önerilir.

Bu konuda daha fazla bilgi için, aşağıdaki kaynakların inceleyebilirsiniz;

\- STGM [<u>STOK Çevrimiçi Öğrenim Platformu,</u>](https://www.stgm.org.tr/stok-ogrenim-platformu) [<u>STÖ’ler İçin Örgüt Tasarımı ve Yönetimi 102 Dersleri</u>](https://www.stgm.org.tr/sivil-toplum-okulu-stok/102-stoler-icin-orgut-tasarimi-yonetimi) ve [<u>Gönüllülerle İlişkiler 401 Dersleri</u>](https://www.stgm.org.tr/sivil-toplum-okulu-stok/buyuyen-orgutler)

[<u>Sivil Toplum Örgütleri için Yönetişim Rehberi</u>](https://www.stgm.org.tr/sites/default/files/2020-08/sivil-toplum-orgutleri-icin-yonetisim-rehberi.pdf). Hazırlayan Gürcan Banger. STGM, Ankara 2011.

[<u>UNFPA-STGM Ortak Eğitimleri: Örgüt Yönetiminin İlke ve Alanlarına Genel Bir Bakış Videosu</u>](https://www.youtube.com/watch?v=eLBzKFVFxyc&list=PLNNUSz3jzVL64sskDhRNadAhwPdVsD14-&index=18), 2021

[<u>UNFPA-STGM Ortak Eğitimleri: Yönetişim Videosu</u>](https://www.youtube.com/watch?v=qWrC-fa4PhE&list=PLNNUSz3jzVL64sskDhRNadAhwPdVsD14-&index=19), 2021

[<u>UNFPA-STGM Ortak Eğitimleri: Çalışanlar ve Gönüllüler Videosu</u>](https://youtu.be/I_FEZm8FcKU), 2021

