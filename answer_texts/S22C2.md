---
title: Sadece yasal yükümlülükler doğrultusunda bilgi ve belgeleri tutuyoruz.
question_id: 22
choice_id: 2
---
Kurumsal hafızamız ve kurumsal zenginliğimizin bir parçası, ürettiğimiz bilgi ve o bilgilerin yer aldığı belge ve materyallerdir (video, animasyon vb.). Bilgiyi, belgeye ve materyale dönüştürmek, kurum hafızasını oluşturmada ve kurumsal bilginin sürekliliğinin sağlanmasında önemli bir rol oynamaktadır.

Kurumsal bilginin sürekliliği, o örgütün sürekliliğinde düzenli gelir akışı, faaliyet sürekliliği, sistematik kaynak geliştirme vb. bileşenler kadar hayati önem taşır. Ürettiğimiz bilgi ve deneyimi sadece belgelemek yetmez, o bilgi ve deneyimin yasal yükümlülükler ve diğer gereklilikler diye ayırt edilmeksizin, sistematik ve düzenli bir şekilde arşivlenmesi ve yönetilmesi de gerekmektedir. Kurumsal bilgi ve deneyimlerimiz ışığında ürettiğimiz bu belge ve materyaller niye önemlidir ve niye yönetilmelidir?

Belgeler;

- Kurumlar/işletmeler tarafından iş etkinliklerini yerine getirirken üretilen belgelerdir ve iş etkinliklerinde tekrar kullanılırlar,

- Kurumsal bilgi kaynaklarıdır,

- Birinci el bilgi kaynaklarıdır,

- Kurumsal hafızayı oluştururlar,

- Hukuki destek ve yasal süreçlere uyumu sağlarlar,

- Hesap verebilirliğin güvencesidir,

- Uzun süreçte arşivsel değer kazanarak kurumun/işletmenin tarihi kaynaklarını oluştururlar *(Hesap Verilebilirlik ve Belgeye Dayalı Yönetim. Doç. Dr. Fahrettin Özdemirci. A.Ü. DTCF, 2010, Ankara http://fahrettinozdemirci.com.tr/wp-content/uploads/2018/09/ATO_Belge.pdf)*.

Bu yaklaşımın ışığında, yasal yükümlülükler, proje gereklilikleri veya fon sağlayıcının kuralları olarak ayırt etmeksizin, örgütünüzün ürettiği veya örgütünüzle ilgili olan gerekli tüm belge ve materyalleri sistematik ve düzenli bir bilgi ve belge yönetimi yaklaşımıyla muhafaza etmenizi tavsiye ederiz. Bilgilerinizi ve belgelerinizi kurumsal politikalarınız ışığında oluşturacağınız bilgi ve belge yönetimi politikası ve prosedürleri kapsamında hem basılı hem de elektronik olarak saklayıp ilgililer tarafından ulaşılabilir kılmanızı öneririz. Bu politika ve prosedürler oluşturulurken KVKK gibi yasal sorumluluklar ile birlikte örgütsel hiyerarşi, çalışanlar ve ilgili tüm paydaşların (yönetim kurulu üyeleri, gönüllüler, denetleme kurulu üyeleri vb.) örgütsel yetki ve görevleri göz önüne alınarak bilgi, belge ve materyallere erişilebilirlik yetkisi dağılımını da yapmanız gerekir. Örneğin örgütünüzün bir çalışanının bordrosuna ulaşıp görebilecek bireyler: Yönetim Kurulu Başkanı, Denetleme Kurulu Üyeleri, Genel Koordinatör/Sekreter/İdareci, Finans Uzmanı/Muhasebeci ve bordronun sahibi çalışan gibi. Bilgi ve belge yönetimi için Google Drive, Microsoft OneDrive gibi ücretsiz ve erişilebilir dosya depolama uygulamaları bulunmaktadır.

Bunların yanında, iş akışları, otomasyon, doküman onayı gibi daha kurumsal ihtiyaçlara cevap veren uygulamalar da mevcuttur. Bu uygulamalar ücretsiz ve açık kaynaklı (free and open source software, FOSS) olarak sunulmakta olup kurulumu ve yönetimi kullanıcı tarafından sağlanmaktadır. Bu yüzden bu ücretsiz ve açık kaynaklı uygulamalar küçük ekipler tarafından yürütülen örgütler yerine hâlihazırda belli bir ölçekte olan ya da büyüme sürecinde olan örgütlere uygun olabilir. Aşağıdaki uygulamalar, başlıca doküman yönetim sistemleri arasında sıralanabilir:

- [<u>OpenDocMan</u>](https://www.opendocman.com/)

- [<u>Kimios</u>](https://www.kimios.com/)

- [<u>Paperless-ng</u>](https://paperless-ng.readthedocs.io/en/latest/)

Bilgi ve belge yönetimi ile ilgili daha detaylı bilgiler için aşağıdaki kaynaklara bakabilirsiniz;

- [<u>STGM-UNFPA Ortak Eğitimleri, Bilgi Yönetimi Videosu</u>](https://www.youtube.com/watch?v=tlcphin7H3o&list=PLNNUSz3jzVL64sskDhRNadAhwPdVsD14-&index=7)

- [<u>Kurum ve Kuruluşlarda Belge Üretiminin Denetlenmesi ve Belge Yönetimi</u>](http://fahrettinozdemirci.com.tr/wp-content/uploads/2020/04/Kurum-ve-Kuruluslarda-Belge-U%CC%88retiminin-Denetlenmesi-ve-Belge-Yo%CC%88netimi.pdf)). Yazan: Dr. Fahrettin Özdemirci, Türk Kütüphaneciler Derneği, İstanbul Şubesi Yayınları:20. İstanbul, 1996

- [<u>Bürolarda Belge Yönetimi</u>](https://acikders.ankara.edu.tr/pluginfile.php/27061/mod_resource/content/2/2.B%C3%9CROLARDA%20BELGE%20Y%C3%96NET%C4%B0M%C4%B0.pdf), Öğretim Görevlisi Meral Güneş Ergin. Ankara Üniversitesi Açık Ders Malzemeleri

- [<u>Top 14 Free/Open Source Document Management System</u>](https://www.softwaresuggest.com/blog/free-open-source-document-management-system/), Fretty Francis, Software Suggest (İngilizce)

- [<u>KVKK Kişisel Verilerin Korunması Kanunu</u>](https://www.mevzuat.gov.tr/mevzuat?MevzuatNo=6698&MevzuatTur=1&MevzuatTertip=5)

